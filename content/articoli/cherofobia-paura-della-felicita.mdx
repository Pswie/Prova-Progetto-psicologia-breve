---
title: "Perché in tanti polemizzano sui compensi dei conduttori e degli ospiti di Sanremo? La Cherofobia e le sue forme inconsce"
excerpt: >-
  La Cherofobia è la paura della felicità. Scopri come il senso di colpa del 
  sopravvissuto può portarci a sabotare la nostra felicità e il nostro successo, 
  e come questo si manifesta nella società moderna.
author: Dott. Giuseppe Stefano Biuso
date: 2023-02-05T00:00:00.000Z
readTime: 18 min
category: Psicologia Sociale
coverImage: /cherofobia.jpg
---

Eccoci di nuovo a Febbraio, ed ecco tornare il **Festival della Musica Italiana**, con tutta una serie di immancabili polemiche annesse. Il 5 Febbraio inizierà il **"Festival di Sanremo"**, ma le polemiche sono già cominciate da un po'.

In questo articolo ne voglio prendere in considerazione una in particolare che suona più o meno così:

**"Con tutti i problemi che abbiamo in Italia, perché dobbiamo dare tutti questi soldi a gente che sta lì per non fare quasi niente** (e a ciò magari segue tutta una serie di svalutazioni sul lavoro, sui modi o sul pensiero del personaggio in questione) **mentre ci sono milioni di disoccupati e tante persone sottopagate che si spaccano la schiena?"**

## La polemica è facilmente smontabile

Sotto una prospettiva **"reale"**, la polemica è facilmente smontabile:

- Gli **introiti provenienti dalle pubblicità** mandate in onda durante il Festival **superano di gran lunga** i cachet dei conduttori
- La **presenza stessa di conduttori dalla grande attrattiva contribuisce largamente** a incentivare le aziende a investire in pubblicità
- **Non sono i soldi dei contribuenti** a rendere ricchi i conduttori: **non si ruba ai poveri per dare ai ricchi!**

## Perché la polemica persiste?

Allora **come mai questa polemica è così diffusa e si ripete puntualmente ogni anno?**

Avete mai fatto caso a quanto **modalità di pensiero analoghe** possano presentarsi anche relativamente a situazioni molto diverse e nelle dinamiche della vita quotidiana?

Vi siete mai chiesti come mai, come direbbe Marco Monty Montemagno, **"se hai successo in Italia sei uno stronzo"?**

## La tragedia di Rigopiano

Qualcuno di voi sicuramente ricorderà la **tragedia di Rigopiano**, la valanga che il 18 Gennaio 2017 travolse e distrusse l'albergo Rigopiano-Gran Sasso Resort, causando **29 vittime**. Degli 11 sopravvissuti, 9 persone furono estratte dalle macerie dopo diversi giorni passati a digiuno e al freddo, terrorizzati dalla paura e doloranti per le ferite.

Una delle ragazze salvata dai soccorsi **festeggiò sul suo profilo Facebook** la salvezza, l'essere **"sopravvissuta"** e ciò, oltre a commenti entusiastici e partecipati, portò a una non esigua mole di **critiche** che l'accusavano di essere una persona **insensibile, crudele e senza cuore**, dato che stava festeggiando la sua vita mentre altre persone erano morte schiacciate dalle macerie dell'albergo.

### Le domande fondamentali

**Ma perché dovrebbe essere una colpa festeggiare la propria sopravvivenza quand'anche altre persone sono morte?**

**Perché non si dovrebbe poter essere felici** di essere sopravvissuti **e contemporaneamente dispiaciuti** per la morte di altre persone?

**Perché il dispiacere per gli altri** dovrebbe tradursi in un malessere che proviamo noi stessi o ci dovrebbe portare a **privarci di felicità, benessere e altre cose positive?**

**Perché, dunque, dovrebbe essere una colpa essere felici, avere successo, stare bene, essere fieri di sé o per giunta essere sopravvissuti?**

## La Cherofobia

Con la canzone che ha presentato allo scorso X Factor, **Martina Attili** ha posto all'attenzione del grande pubblico una sindrome psicologica fino ad allora ben poco conosciuta: **la Cherofobia**.

La **Cherofobia** è una **"Fobia Specifica"**, maggiormente diffusa in Oriente, che ha come oggetto **la felicità**. Nelle culture orientali, infatti, la **realizzazione personale** viene spesso considerata un **ostacolo al benessere della collettività**, come se perseguire felicità, benessere e successo costituisse un **"furto" ai danni degli altri**.

Tuttavia, la dinamica alla base della Cherofobia, come avete potuto ben vedere dagli esempi di cui sopra, **non è una prerogativa dei popoli orientali**, ma riguarda **tutta l'umanità**.

## Le forme inconsce della Cherofobia

In Occidente la **paura della felicità** assume spesso **forme inconsce**, espressione di un particolare **senso di colpa (del Sopravvissuto)**, che si basa su **credenze patogene** per cui:

- Il **successo, la realizzazione e la felicità** possono essere ottenute solo **a scapito di qualcun altro**
- Come se corrispondessero all'**ultima fetta di torta** sul tavolo di una cena condivisa con amici e parenti

## Il senso di colpa del Sopravvissuto

Il **senso di colpa del Sopravvissuto** sorge da una **disposizione emotiva normale** che tutti noi abbiamo e che, insieme ad altre, è alla base di quei comportamenti umani che costituiscono la **cooperazione e l'empatia**.

Pensateci:

- Se la mattina mi alzassi prima di mia moglie e dei miei figli e facessi colazione mangiando **tutti i biscotti**, lascerei le persone a cui voglio bene a stomaco vuoto
- Se giocassi lo stipendio mio e di mia moglie alle slot machine, lascerei i miei figli morire di fame

### Quando ha senso e quando no

Tale disposizione emotiva, pertanto, ha **molto senso** se applicata a:

- **Cose concrete** che abbiano **quantità limitate**
- Nella misura in cui ci si appropri di qualcosa che **effettivamente è di altri**

**Non ha affatto senso**, al contrario, se riferita a:

- **Bisogni personali**
- **Cose desiderabili** la cui quantità non è limitata (come la vita, il successo, la stima di sé, l'appagamento personale, la felicità e il benessere)
- Quando **non c'è nessuna relazione** tra chi "prende qualcosa" e chi invece "non ce l'ha"

**Il povero non è di certo senza denaro a causa del compenso di Baglioni al Festival, i sopravvissuti di Rigopiano non sono certo causa della morte di chi invece non ce l'ha fatta.**

## Quando diventa problematica

Ma **quando questa tendenza emotiva normale e universale può divenire problematica?** E **cosa può capitare** quando si arriva a vivere, consciamente o meno, **la propria felicità come una colpa?**

**Malesseri psicologici e comportamenti autolimitanti** possono talvolta essere il prezzo inconsciamente auto-imposto per **espiare il peccato** di essere **"sopravvissuto"** all'infelicità di familiari, partner o amici.

### I fattori di rinforzo

Questo senso di colpa può divenire ancora più forte quando durante l'**infanzia e l'adolescenza**:

- **Siamo stati scoraggiati, ostacolati o invidiati** per la nostra felicità, per la nostra realizzazione o quando ci sentivamo orgogliosi di noi stessi
- Quando **ci è stato ripetuto** di volare basso o di essere umili
- Quando **una persona a cui abbiamo voluto bene soffriva o ci svalutava** nel vederci raggiungere traguardi non alla sua portata
- Quando **un rapporto con un genitore o un fratello (sorella) era possibile solo a spese** della propria vitalità, delle proprie capacità o delle proprie ambizioni

## Le manifestazioni della Cherofobia

Chi soffre del **senso di colpa del Sopravvissuto**, di una delle **forme inconsce di Cherofobia**, può:

- **Avere una bassa stima di sé** nonostante grandi qualità che non riesce a riconoscersi
- **Essere profondamente a disagio** all'idea di essere invidiato o ammirato
- **Boicottare la propria auto-realizzazione** (ad es. non intraprendendo il percorso formativo o lavorativo amato oppure portando avanti storie sentimentali insoddisfacenti)
- **Non riuscire a godere delle proprie vittorie** oppure deprimersi o divenire ansioso dopo ogni successo
- **Temere un futuro infelice**
- **Vivere i normali fallimenti** o situazioni spiacevoli della vita come una gabbia da cui non è possibile fuggire
- **Rimanere intrappolati** da una forte invidia o svalutazione/critica nei confronti delle persone che ritiene migliori di lui o che hanno di più **(ecco la risposta al perché delle polemiche)**

**Per queste persone essere felici è un reato.** Un reato che la persona ha bisogno di vedere **depenalizzato** dall'ambiente intorno a lui, o in **psicoterapia**.

## La storia di Federica

Prima di lasciarvi, vi racconto una piccola storia a lieto fine di una giovane donna che ha superato il suo **senso di colpa del Sopravvissuto** grazie ad alcune circostanze fortuite.

Ho incontrato **Federica** – una giovane donna in carriera, vitale e socievole – mentre mi trovavo in treno, di ritorno verso Roma. Cominciammo a chiacchierare presto e, saputa della mia professione, volle raccontarmi del tribolato percorso che l'aveva condotta a conoscere l'uomo che sta per sposare e ad **essere finalmente felice**, dopo relazioni sentimentali piuttosto insoddisfacenti.

### Le relazioni insoddisfacenti

In adolescenza, si era fidanzata con il **belloccio della scuola**, un latin lover che non faceva altro che **tradirla**, mentre lei sembrava **cieca alle palesi infedeltà** del ragazzo e sorda agli avvertimenti delle amiche. Solo quando lui la lasciò, Federica aprì gli occhi e si rese conto di come si era fatta trattare.

Dopo di lui, si legò a un ragazzo che **non le piaceva fisicamente** e che con la sua profonda **apatia** contrastava ogni suo slancio vitale:

- Spesso **si rifiutava di uscire in gruppo** e pretendeva che lei rimanesse a casa con lui davanti alla tv
- Trovava **mille scuse per non andare in vacanza** o andare a fare anche piccole passeggiate

Ma con cui si sentiva **sicura che non sarebbe mai stata tradita**.

### L'appiattimento

Federica, che era una ragazza **vitale, ambiziosa e sempre circondata da amici**, condivise per due anni la **vita piatta** che il suo ragazzo pretendeva lei vivesse con lui, **si deprimette** e cominciò a **dubitare** anche di poter avere una carriera lavorativa di successo, nonostante fosse stata una studentessa brillante e molto apprezzata in vari contesti lavorativi.

### Il punto di svolta

Accadde però qualcosa che **cambiò completamente il corso della sua vita**.

Inaspettatamente, una multinazionale a cui aveva mandato il curriculum le propose un'**offerta di lavoro allettante** con una prospettiva di carriera molto ambiziosa. **Federica accettò immediatamente**, si sentì al settimo cielo e dopo poco tempo si rese conto di **non poter sopportare più** la storia sentimentale che stava portando avanti.

**Lasciò il ragazzo** e, dopo qualche mese, si fidanzò con un uomo **vitale, dolce, ambizioso e intelligente** che da allora ha sempre **incoraggiato la sua carriera** e si è sempre mostrato **felice** di condividere momenti gioiosi con lei – sia da soli sia con gli amici di entrambi – **non ostacolandola mai** quando Federica voleva uscire da sola con le sue amiche.

Si sposeranno tra 10 mesi.

### Il dialogo risolutivo

**"Una storia molto bella** – le dissi –, **posso chiederti se uno dei tuoi familiari è insoddisfatto** di qualche aspetto importante della sua vita o è apatico o poco ambizioso?"

"Come fai a saperlo? … **Mio padre** è sempre stata una persona **apatica** e ha avuto una **carriera lavorativa molto al di sotto delle sue possibilità**, ha rifiutato un'offerta di lavoro allettante perché avrebbe dovuto viaggiare molto... io l'avrei presa al volo... e di fatti così ho fatto... mia madre invece è una persona **intraprendente come me**... di fatti ho sempre avuto una maggiore confidenza con lei... con mio padre ci potevo condividere poco..."

**"Come se implicitamente ti avesse rimandato** che per poter avere un rapporto con lui **dovevi appiattirti e condividere la sua apatia?"**

"**Come con il mio precedente ragazzo**... non ci avevo mai pensato..."

**"Il primo ragazzo era una ribellione** a quest'ordine di cose, ma era come se **ti sentissi in colpa** e ti fossi **punita** per questa ribellione... accettando e non vedendo il modo con cui lui ti trattava... hai sentito inconsciamente allora di dover ritornare su un tipo di relazione più rassicurante, ma insoddisfacente... **fino a quando il tuo nuovo lavoro non ti ha fatto sentire in diritto** di avere successo e di poter avere il tipo di relazione che tu volevi..."

Stupita e con le lacrime agli occhi, Federica mi regala un sorriso e un flebile grazie. **"Non accontentarti mai!"**, la saluto mentre la mia fermata è vicina.

## Conclusione

Voi, se **non avete voglia di aspettare la fortuna** e **non volete rischiare** che la vostra **Cherofobia** non vi consenta di goderne, rivolgetevi a uno **psicologo o a uno psicoterapeuta** per affrontare consciamente questi temi.

**Siate fieri di voi e continuate sempre a inseguire i vostri sogni!**

---

**Dott. Giuseppe Stefano Biuso**