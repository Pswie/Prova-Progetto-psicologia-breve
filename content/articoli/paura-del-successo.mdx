---
title: Paura del Successo
excerpt: >-
  Il successo può portare con sé complessi sentimenti di colpa, paura del rifiuto 
  e preoccupazione per coloro che abbiamo superato. Scopri come la psicologia 
  spiega il disagio associato al raggiungimento dei nostri obiettivi.
author: Dott.ssa Ramona Fimiani
date: 2023-11-10T00:00:00.000Z
readTime: 14 min
category: Psicologia Sociale
coverImage: /successo.jpg
---

## Il lato oscuro del successo

Solitamente si tende a pensare che il raggiungimento di importanti obiettivi esistenziali, in ambito lavorativo, sociale o sentimentale sia un'esperienza unicamente positiva, in grado di elicitare sentimenti di soddisfazione e benessere profondi legati alla percezione di sentirsi realizzati e di condurre una vita pregna di significato. Tuttavia, **la ricerca in psicologia sociale ha ripetutamente dimostrato** che avere uno status superiore ad altri in ciascuno di questi ambiti si configura come una **situazione emotivamente e socialmente complessa**, che ha il potenziale di essere sia desiderabile che indesiderabile a causa dei potenziali rischi interpersonali che essa comporta.

## Il conflitto tra realizzazione e relazione

Gli individui non sono guidati solo da una **motivazione alla realizzazione personale** ma perseguono anche **scopi relazionali**, come:

- il bisogno sentirsi socialmente connessi
- di sperimentare un senso di appartenenza
- di stabilire e mantenere relazioni di attaccamento e cura stabili e sicure

Per questo motivo, gli individui di successo possono sperimentare **disagio** se le persone che hanno superato sembrano scoraggiate, risentite oppure ostili, o se il loro status superiore rischia di compromettere la relazione con loro. La discrepanza di status, infatti, può elicitare nelle persone che se la passano peggio sentimenti negativi come **vergogna e sentimenti depressivi**, legati alla percezione di sé come inferiore, oppure **invidia e risentimento**, soprattutto se il vantaggio o la superiorità dell'altra persona sono percepite come immeritate e ingiustificate.

## STUUC: la sensibilità di essere bersaglio di un confronto minaccioso

Exline e Lobel nel 1999 hanno coniato l'espressione **"Sensitivity to be a Target of a Threatening Upward Comparison" (STUUC)** per denotare la preoccupazione e il disagio sperimentato nei confronti di coloro che sembrano minacciati dal proprio status superiore. Le persone possono sentirsi a disagio in un'ampia gamma di situazioni, ad esempio quando:

- ottengono premi e riconoscimenti
- risultati migliori in ambito accademico o lavorativo
- prestazioni migliori nello sport
- hanno talenti e qualità personali che mancano a un'altra persona
- hanno una vita sociale o sentimentale più soddisfacente
- hanno un maggiore autocontrollo
- sono più in salute di altri
- sono scampati a una tragedia nella quale altri invece si sono imbattuti

## Le emozioni del successo

In tutte queste situazioni, le persone di successo possono sperimentare una varietà di emozioni e preoccupazioni relative al benessere della persona superata, a loro stesse o alla tenuta della relazione. Infatti, è frequente che sperimentino **preoccupazione empatica e sentimenti di colpa**, emozioni che saranno tanto più intense quanto più la sofferenza della persona superata appare intensa e immeritata e quanto più a mostrarsi ferita è una persona con cui si ha una relazione significativa.

Possono anche sperimentare **rabbia o paura** se si imbattono o anticipano reazioni ostili o di rappresaglia da parte degli altri (van de Ven et al., 2009) o nutrire il **timore che il loro status superiore porterà a un conflitto o a una rottura delle loro relazioni significative**. In questo caso, la preoccupazione è connessa alla **paura dell'esclusione sociale e del rifiuto** da parte di una persona o di un gruppo, associata a sentimenti di solitudine e perdita.

## Le strategie di moderazione del successo

Tutte queste emozioni accrescono il desiderio di alleviare i sentimenti negativi della persona che si crede ferita dal proprio successo e prevenire possibili rotture della relazione attraverso comportamenti tesi a placale l'altro. **Numerosi studi indicano** che gli individui di successo spesso usano una varietà di strategie basate su:

### 1. Ridurre il proprio status

Attraverso comportamenti tesi a convincere l'altro che non si è effettivamente superiori. Le persone potrebbero mostrare una tendenza a:

- **nascondere i propri successi**
- **attribuire il proprio successo alla fortuna** piuttosto che prendersene il merito
- cercare di **bilanciare prestazioni superiori con affermazioni critiche e negative** su sé stessi
- **avere prestazioni inferiori** a quelle che si sarebbe in grado di avere
- **mostrare eccessiva modestia**, minimizzando l'importanza o il valore dei risultati ottenuti

### 2. Accrescere lo status della persona superata

Gli individui di successo potrebbero:

- **far notare** a coloro che hanno superato che gli sono superiori in altri ambiti
- **chiedere loro aiuto o consigli** per affrontare difficoltà in un altro contesto

### 3. Inquadrare la relazione come cooperativa piuttosto che competitiva

Le persone possono:

- **condividere i propri benefici** con le persone che hanno superato
- **aiutare, fare regali o fare qualcosa di gentile** per placare la persona che si crede ferita
- **ridurre, in questo modo, gli effetti potenzialmente distruttivi** dell'invidia

## Il prezzo del successo moderato

Come è evidente, **cercare di evitare le implicazioni interpersonali negative derivanti dall'essere una persona di successo può essere costoso**: può significare rinunciare a:

- status e successo individuale
- tempo e risorse
- autenticità e autonomia
- semplicemente al piacere di godersi il proprio successo pubblicamente

---

**Dott.ssa Ramona Fimiani**