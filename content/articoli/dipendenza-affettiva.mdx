---
title: "Dipendenza Affettiva: Perché Non Riesco a Lasciare il Mio Partner?"
excerpt: "Scopri le radici della dipendenza affettiva e come le credenze patogene ti mantengono intrappolato in relazioni insoddisfacenti."
author: "Dott. Giuseppe Stefano Biuso"
date: "2024-10-22"
readTime: "10 min"
category: "Relazioni e Dinamiche"
coverImage: "/affettiva.jpg"
---

DIPENDENZA AFFETTIVA

Perché non riesco a lasciare il mio partner?

Le difficoltà a mettere fine a relazioni sentimentali insoddisfacenti rientrano spesso in situazioni comunemente conosciute come di "dipendenza affettiva". Le diverse tipologie di dipendenza affettiva sono accomunate dalla permanenza in un rapporto in cui il partner può essere emotivamente o sessualmente non disponibile, incapace di comunicare, distante, svalutante, abusante, egocentrico, egoista, controllante, a sua volta dipendente da qualcos'altro (alcool, droghe, gioco d'azzardo, etc.), o semplicemente non più corrispondente ai desideri sentimentali o progettuali della persona.

L'amore verso il partner può ancora essere presente o meno, ma ciò che accomuna le dipendenze affettive è l'estrema difficoltà a lasciare il partner, per ragioni diverse e a volte copresenti, fra cui sensi di colpa, paura di rimanere soli, l'idea di non avere alternative.

Da cosa deriva la dipendenza affettiva?

Al di là delle diverse ragioni consapevoli sopra esplicitate, alla base delle difficoltà a mettere fine a rapporti insoddisfacenti vi sono spesso sensi di colpa inconsci associati a credenze, anch'esse inconsce, che portano la persona a vivere il perseguimento di un obiettivo sano e desiderabile come pericoloso per sé stessi, per gli altri o per le proprie relazioni. Queste credenze, dette patogene, originano da esperienze spiacevoli che si sono ripetute con le principali figure di riferimento della nostra infanzia e della nostra adolescenza.

Così, possono esprimersi in colpe o paure che ci frenano, situazioni che a lungo ci hanno portato a sentire come una colpa l'idea di occuparci dei nostri bisogni anziché metterli da parte per prenderci cura dei nostri cari, o l'idea di allontanarci dalle persone per noi importanti per seguire le nostre esigenze; o, ancora, situazioni che ci hanno portato a vivere come una colpa l'idea di valorizzarci di più o di stare meglio di persone amate ma sofferenti o insoddisfatte.

Infine, l'essere stati vittime di trascuratezza e maltrattamento può portarci inconsciamente a sentire di non poter meritare niente di meglio.

Come superare la dipendenza affettiva?

Un percorso di psicoterapia, come quello offerto dal nostro servizio di Psicoterapia Breve CMT, dà la possibilità di comprendere con il supporto di un professionista quali siano le ragioni alla base della difficoltà ad affrancarsi da relazioni insoddisfacenti, e di superare queste difficoltà attraverso tecniche che si prendono cura dei pensieri, delle emozioni e delle sensazioni corporee che esprimono una colpa inconscia dalle radici antiche, che non è più funzionale alla nostra sopravvivenza e al nostro benessere.
