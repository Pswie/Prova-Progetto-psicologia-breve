---
title: L'eterno indeciso - quando scegliere è troppo pericoloso
excerpt: >-
  Hai difficoltà a prendere decisioni? Ti senti paralizzato tra desideri e sensi di colpa? 
  Scopri come le esperienze familiari creano credenze patogene che trasformano ogni scelta 
  in un incubo, e come ritrovare la libertà decisionale.
author: Dott. Giuseppe Stefano Biuso
date: 2023-12-02T00:00:00.000Z
readTime: 13 min
category: Decisioni e Autonomia
coverImage: /indeciso.jpg
---

Che vestiti mi metto oggi? Vacanze al mare o in montagna? Liceo o Istituto Tecnico? Medicina o Lettere? Università o lavoro? Posto fisso o provo a realizzarmi professionalmente in quello che mi piace? Accetto quel posto di lavoro allettante lontano da casa o mi accontento di quello che trovo qui per restare vicino alla mia famiglia, ai miei amici o alla mia fidanzata/fidanzato? Vado al compleanno di Marco o alla festa di laurea di Matteo? Vado a cena da mamma o da papà?...

## La quotidianità delle scelte

Dalle più banali alle più importanti, le **Scelte** riguardano la quotidianità di ognuno di noi. E ogni scelta, inevitabilmente, **comporta una rinuncia**. 

A volte ci troviamo a dover scegliere tra:

- Un qualcosa che **desideriamo** e un qualcosa che consideriamo, o ci hanno indicato essere, **più sicuro**
- **Due cose che desideriamo allo stesso modo**
- La nostra prospettiva e quella altrui, perché quello che vorremmo scegliere potrebbe **deludere/ferire** una persona a cui teniamo
- Quello che vogliamo e quello che una persona importante ha suggerito, pensando abbia **un'idea migliore** della nostra

Così, continuamente, e non sempre in maniera consapevole, quando ci troviamo di fronte a delle scelte, facciamo una **valutazione dei pro e dei contro** e prendiamo una decisione.

## La scelta giusta per te

**Non esiste la "scelta giusta", esiste la "scelta giusta per noi".**

Gli ingredienti per una buona scelta sono:

- I **propri desideri personali**
- Le **opportunità che la realtà** ci offre

## Quando scegliere diventa un incubo

Tuttavia, spesso intervengono altri **"ingredienti"** che rendono il processo che ci conduce a fare una scelta un **percorso alquanto tortuoso**:

- Possiamo **compiere una scelta**, e poi rimanere con la terribile sensazione di **avere sbagliato** o **essere insoddisfatti**
- Possiamo compiere una scelta e poi, in seguito a esiti spiacevoli, **sentirci in colpa** per la decisione presa
- Possiamo **modificare continuamente** le nostre scelte e non riuscire a portarle avanti, per fronteggiare la paura di aver sbagliato, con la conseguenza di **"rimanere bloccati"** e non riuscire ad andare avanti
- Possiamo **rimanere bloccati nell'indecisione**, e non compiere nessuna scelta

**Perché? Quali sono gli ingredienti nocivi che trasformano una scelta in un incubo?**

## Il bisogno di serenità nelle scelte

Le scelte che ci fanno stare bene sono quelle che **partono dai nostri desideri**. E per continuare a stare bene dopo aver scelto, abbiamo bisogno di **sentirci sereni** all'idea di cambiare al cambiare dei nostri desideri.

Tuttavia, può capitare che **esperienze negative del nostro passato** possono averci portato a credere che **perseguire i nostri desideri possa essere dannoso** per noi stessi o per le persone che amiamo.

### Le conseguenze delle credenze patogene

Per questo motivo, **compiere una scelta può divenire qualcosa di molto difficile, spaventoso e doloroso**:

- Possiamo così scegliere di fare qualcosa che è **molto lontana dai nostri desideri**, rimanendo estremamente insoddisfatti
- Possiamo compiere la scelta desiderata e sentirci, **fortemente e ingiustamente, in colpa**
- Possiamo rimanere **combattuti tra ciò che desideriamo e le nostre paure** e rimanere così bloccati in un continuo cambiare idea e/o nell'incapacità di scegliere

## Le origini familiari dell'indecisione

Ad esempio, i nostri genitori potrebbero non aver sostenuto i nostri desideri, la nostra autonomia di scelta, ma piuttosto averci spesso rimandato che:

- Quello che noi pensavamo di voler fare era **sbagliato** o che **non eravamo in grado** di portarlo avanti
- Li avremmo **fatti soffrire** se avessimo portato avanti una scelta differente da quella che volevano noi prendessimo
- Prendere una scelta senza tenere in considerazioni i bisogni degli altri fosse **egoista e cattivo**

In questi casi, potremmo giungere a vivere con **forte disagio** ogni situazione in cui occorre compiere una scelta nel **timore di fare la cosa sbagliata** per noi stessi o di **far del male** alle persone a cui vogliamo bene.

## Un esempio particolare: i figli di genitori separati

Non è infrequente che **genitori separati** si mostrino gelosi e dispiaciuti quando il proprio figlio passa del tempo con l'ex coniuge. In questi casi, i figli possono sentire che sia la scelta di **stare con la mamma** sia la scelta di **stare con papà** (due desideri ugualmente normali e legittimi) possa far stare male l'altro genitore a cui ugualmente tengono. 

Questa situazione può condurlo a sviluppare la **credenza patogena**:

> "Compiere una qualsiasi scelta possa ferire una persona a cui si tiene"

E a rimanere **intrappolato in un vortice** di dubbi, ripensamenti e sensi di colpa ogni qual volta si troverà a doversi confrontare successivamente con delle scelte, specie quando queste coinvolgeranno le persone che ama.

## Cosa fare?

La radice degli ostacoli che si oppongono alla nostra libertà di scelta è spesso **inconsapevole**, totalmente o per molti aspetti, e per questo può essere utile **rivolgersi a uno psicologo** nella misura in cui:

- **Non sappiamo più cosa realmente desideriamo**
- **Non riusciamo a portare avanti serenamente** ciò che desideriamo
- **Non riusciamo ad affrancarci dal senso di colpa** che ci assale quando compiamo la scelta desiderata

I desideri hanno bisogno di essere **compresi, accolti e sostenuti**. 

**Non farli spegnere!**

Dott. Giuseppe Stefano Biuso
