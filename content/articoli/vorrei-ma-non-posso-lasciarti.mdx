---
title: Vorrei, ma non posso (lasciarti)
excerpt: >-
  Perché a volte ci sentiamo intrappolati in relazioni che non ci soddisfano più?
  Un'analisi delle dinamiche psicologiche che ci impediscono di lasciare una persona
  che non amiamo più.
author: Dott.ssa Giorgia Abate
date: 2023-01-01T00:00:00.000Z
readTime: 12 min
category: Relazioni
coverImage: /manette.jpg
---

Sei realmente **soddisfatto** della tua relazione di coppia?

Sei fidanzata/o o sposata/o, e vorresti **chiudere la tua relazione** ma pensi che non sia possibile, ti senti **troppo in colpa** o hai **troppa paura** al solo pensiero?

## La complessità della fine di un rapporto

**Mettere fine a un rapporto non è mai semplice.**

La fine di un rapporto implica sempre una **"elaborazione del lutto"**, un processo normale che ci consente di portare dentro di noi quanto di bello il rapporto concluso ci ha lasciato e di chiarire quali sono gli aspetti negativi del rapporto che non vogliamo più incontrare nelle nostre successive relazioni. Il normale dolore che esso comporta è dato dalla **recisione del legame di attaccamento** che inevitabilmente si instaura in tutti i rapporti umani significativi.

Pertanto, anche chi prende la decisione di interrompere la relazione **soffre**. Di norma, tuttavia, l'**insoddisfazione** che può caratterizzare un rapporto intimo e il **desiderio di mettervi fine** sono sufficienti a mettere in atto questa dolorosa decisione.

## Quando le cose vanno diversamente

In alcuni casi, però, le cose vanno **diversamente**.

Ma perché capita di **"sentirsi intrappolati"** all'interno di relazioni ormai giunte al termine?
Perché **non si riesce a dire basta**?

A volte l'**angoscia di separarsi** diventa così forte da far sì che la relazione continui, nonostante il **malessere crescente** di uno o entrambi i partner.

## I motivi che ci ostacolano

Possono essere diversi i motivi, **consci o meno**, che ci ostacolano nel lasciare una persona che non amiamo più o con cui non stiamo più bene:

### Il senso di responsabilità eccessivo

**Sentirsi responsabile del benessere** delle persone a cui si vuole bene, credere di avere il **dovere di occuparsi di loro** conduce, ad esempio, a mettere da parte i propri bisogni, i propri desideri e le proprie emozioni per dedicarsi interamente all'altro: non di rado, quando capita ciò, l'individuo è cresciuto con un **genitore o fratello fragile o sofferente** di cui ha sempre pensato di doversi prendere cura.

### La paura dell'autonomia

Se sono cresciuto con uno o entrambi i genitori **eccessivamente apprensivi**, soliti arrabbiarsi o angosciarsi quando mi allontanavo da casa o esprimevo un parere diverso dal loro posso sviluppare l'idea, consapevole o meno, che **essere autonomo**, rompere una relazione che non mi fa stare bene sia una **colpa terribile**, un'inaccettabile cattiveria che fa stare molto male l'altra persona.

### La bassa autostima

Se a seguito di **maltrattamenti, svalutazioni o trascuratezze** subite nel corso della vita giungo a sentirmi **intrinsecamente inadeguato**, spregevole o privo di valore, posso pensare ingiustamente di dovermi **accontentare delle attenzioni** che ricevo, anche se minime o provenienti da qualcuno che non mi piace o che mi tratta male, nell'idea di **non poter ricevere l'amore** di cui bisogno da nessun altro o di non poter trovare, comunque, niente di meglio.

### Il senso di colpa verso i genitori

Se i miei genitori sono sempre stati **frustrati, infelici o insoddisfatti** a causa del loro rapporto di coppia, e magari mi hanno ostacolato nei miei tentativi di avere una relazione sentimentale appagante (ad esempio, mostrandosi sofferenti, invidiosi o gelosi quando mi vedevano felice con il mio ragazzo/a) posso giungere a sentirmi, consapevolmente o meno, **in colpa** all'idea di avere una **vita sentimentale migliore** di quella dei miei genitori.

## Il supporto psicologico

**Rivolgerti a uno psicologo** può aiutarti a capire cosa ti ostacola nel mettere fine a una relazione che non ti soddisfa più e che ti impedisce di intessere un rapporto più **sano, appagante e soddisfacente**.

---

**Dott.ssa Giorgia Abate**