---
title: Dobbiamo essere sempre felici?
excerpt: >-
  La società ci impone il dovere della felicità, ma è psicologicamente sano? 
  Scopri come il divieto di sentire tristezza e malessere può creare sofferenza 
  ancora maggiore e come accettare l'intera gamma delle emozioni umane.
author: Dott.ssa Giorgia Abate
date: 2024-04-10T00:00:00.000Z
readTime: 12 min
category: Emozioni
coverImage: /felici.jpg
---

Se **Martina Attili**, cantante di X Factor, ha reso famosa la **paura della felicità** (la Cherofobia), da tempo ormai la nostra società non di rado ci impone **il dovere della felicità**. Ma perché, anche quando non ci va, dovremmo sentirci in dovere di essere felici?

## Il divieto della tristezza

Vi è mai capitato di sentire di **non poter essere tristi**, pensierosi, di malumore?

- **"Dai non fare così: siamo tutti insieme!"**
- **"Però che noia che sei!"**
- **"Ma che motivo hai di esser triste?"**
- **"Goditi la vita!"**

E così via.

## Il diritto di non essere felici

> "Perché non posso dirti di non essere felice? Non sono meno vivo, non sono meno vivo"

Cantava **Manuel Agnelli**, il frontman degli Afterhours. 

Perché **la tristezza, la rabbia, la malinconia** dovrebbero non avere lo stesso diritto di espressione della felicità? Perché dovremmo avere paura di **esprimere il nostro malessere** e ricevere conforto, comprensione e aiuto?

Senz'altro vorremmo tutti essere sempre felici, ma è **normale** che le difficoltà che inevitabilmente la vita ci pone possano farci sentire giù di morale.

E perché, in questi casi, dovremmo **sentirci in colpa** a non essere felici? **Perché dovremmo essere sempre felici?**

## Le origini del dovere della felicità

Vediamo alcune situazioni in cui questo può capitare:

### Responsabilità per il benessere altrui

Se mi sento, consciamente o meno, **responsabile del benessere o del malessere** delle persone a cui voglio bene, posso credere di **dover essere sempre forte e felice** per potermi occupare degli altri nel modo migliore possibile (tra parentesi, questa tendenza è in realtà di **ostacolo** quando ci vogliamo occupare delle persone a cui vogliamo bene in maniera sensibile).

### Lealtà alla facciata familiare

Se sono cresciuto in una famiglia che si è sempre preoccupata di **mantenere una facciata di serenità e felicità**, ignorando problemi e sofferenze anche gravi che comunque continuavano ad esistere, potrei sentirmi **sleale** con loro nel fare diversamente.

### Paura di non essere accettati

Se le persone più importanti della mia infanzia e della mia adolescenza mi **criticavano, mi trascuravano o si angosciavano** quando ero giù di tono posso giungere a pensare che **essere felice è l'unico modo** per essere compreso, accettato e non pesare sugli altri.

### Evitare l'identificazione con familiari infelici

Infine, il **desiderio di raggiungere quella felicità** che familiari gravati da sofferenze e insoddisfazione non hanno mai provato, potrebbe portarci a credere che lasciarci andare, anche momentaneamente e comprensibilmente, alla tristezza **ci renderebbe inesorabilmente come loro**.

## Il paradosso della felicità forzata

Se l'assenza di felicità provoca sofferenza, **la tendenza a evitare di esprimere il proprio malessere** può condurre a una **sofferenza ancora più grande** che, paradossalmente, ci allontana da una reale felicità, e può **scatenare disturbi depressivi**.

## Abbracciare l'intera gamma delle emozioni

Come scriveva il poeta **Evtusenko**:

> "No, non mi serve in niente la metà!
> 
> A me – sia tutto il cielo! La terra tutta esigo!
> 
> I mari e i fiumi, slavine di montagna
> 
> Son miei – e non accetto spartizioni!
> 
> No, vita, non mi addolcirai a spicchi.
> 
> Tu tutta intera! posso sostenerti!
> 
> Non voglio né metà della fortuna,
> 
> né voglio una mezza sofferenza!
> 
> Voglio solo metà di quel cuscino,
> 
> dove, premendo cauto sulla guancia,
> 
> indifesa stella, stella cadente,
> 
> l'anello ti scintilla sulla mano".

**Non dobbiamo essere sempre felici.** Abbiamo il diritto di sentire tutte le nostre emozioni, comprese quelle che la società considera "negative". Solo accettando l'intera gamma delle nostre esperienze emotive possiamo raggiungere una felicità autentica e duratura.

---

**Dott.ssa Giorgia Abate**
