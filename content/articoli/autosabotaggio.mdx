---
title: "Autosabotaggio: Quando Siamo Noi Stessi il Nostro Nemico"
excerpt: "Scopri come riconoscere i segnali dell'autosabotaggio e smettere di metterti i bastoni tra le ruote. Un'analisi psicologica dei comportamenti autosabotanti e come superarli."
author: "Dott.ssa Martina Calabrò"
date: "2025-10-22"
readTime: "12 min"
category: "Autostima e Identità"
coverImage: "/personal-growth-transformation-positive.jpg"
---

## Che cosa si intende per autosabotaggio?

L'autosabotaggio comprende tutte quelle azioni che mettiamo in atto, generalmente in maniera inconsapevole, e che ostacolano il raggiungimento dei nostri obiettivi, impedendoci di ottenere risultati importanti nella vita, di sentirci bene ed essere soddisfatti.

## Quali sono i segnali che ci fanno capire che ci stiamo mettendo da soli i bastoni tra le ruote?

Cercare degli alibi per non agire, procrastinare, l'indecisione, l'evitamento sono dei campanelli d'allarme. Ti sarà capitato, per esempio, di dover finire un lavoro ma di continuare a rimandare, magari per la paura di confrontarti con un compito che senti troppo difficile, raccontandoti, però, che sei troppo stanco/a per lavorare; oppure di conoscere una persona che ti interessa ma per la paura del rifiuto, o di sentirti inadeguato/a, l'hai scartata raccontandoti che, in fondo, non era la persona giusta per te.

## Ma perché mettiamo in atto comportamenti autosabotanti?

A volte potremmo avere la sensazione che sia meglio avere a che fare con una situazione che conosciamo, anche se sgradevole, piuttosto che coinvolgerci in qualcosa di nuovo e ignoto che ci spaventa. L'autosabotaggio può essere legato alla tendenza a rimanere entro i confini della nostra zona di comfort: ciò ci impedisce di muoverci dal nostro punto di partenza verso le opportunità di crescita e di sviluppo che desideriamo. Il punto è che questi comportamenti, per quanto rassicuranti per certi aspetti, generano sempre conflitto e sofferenza, e, di solito, la sensazione che le persone riportano è quella di essere ferme in un limbo in cui non riescono ad andare né avanti né indietro.

## Come smettere di autosabotarsi?

Non esiste un'unica soluzione perché non esiste un'unica causa alla sofferenza delle persone. In ottica CMT dietro ai comportamenti autosabotanti ci sono sensi di colpa e credenze inconsce che portano la persona a sentire che perseguire un obiettivo sano per la sua vita può comportare un pericolo per sé stessi o per le proprie relazioni, ma questi sensi di colpa sono diversi per ognuno di noi e si manifestano attraverso comportamenti differenti. Un percorso di Psicoterapia Breve, come quello offerto dal nostro servizio, può aiutarti a comprendere se e in che modo ti stai autosabotando, a capire perché questo accade, ossia quali sensi di colpa ti impediscono di raggiungere degli obiettivi per te importanti, e ti può aiutare a smettere di mettere in atto comportamenti disfunzionali per riprendere il tuo cammino verso ciò che ti fa stare realmente bene.

L'evitamento non è mai la soluzione: è solo rimandare un confronto necessario con le nostre paure. La vita è una e merita di essere vissuta in modo pieno e felice!
