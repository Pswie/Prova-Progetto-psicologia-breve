---
title: La logica segreta delle fantasie sessuali
excerpt: >-
  Le tue fantasie sessuali non sono perverse né bizzarre. Scopri come la Control-Mastery 
  Theory rivela il significato profondo dietro i tuoi desideri e come possono guidarti 
  verso una maggiore consapevolezza di te stesso.
author: Dott.ssa Roberta Alesiani
date: 2023-10-05T00:00:00.000Z
readTime: 14 min
category: Sessualità e Relazioni
coverImage: /fantasie.jpg
---

Hai mai avuto problemi sessuali con il tuo partner? Hai mai pensato che le tue fantasie sessuali fossero **"bizzarre", "perverse", "sbagliate"**? Hai mai provato **vergogna** o ti sei mai sentito **in colpa** ad esprimerle nei tuoi rapporti intimi o semplicemente a parlarne con qualcuno?

Probabilmente il fatto che noi avvertiamo l'eccitazione sessuale a livello biologico e in modo abbastanza spontaneo contribuisce ad alimentare il mito che **la sessualità sia qualcosa che ci accade** e non qualcosa che creiamo attivamente. In realtà, **non esiste nulla di automaticamente eccitante**: ogni persona può trovare eccitanti situazioni, posizioni o comportamenti che per altri non lo sono. La maggior parte di noi sa cosa la fa eccitare ma **non ne conosce il perché**.

## Il mito della perversione

L'opinione comune, così come gran parte della psichiatria e della psicologia tradizionale, ha mostrato da sempre una tendenza a **patologizzare la sessualità**, considerando come **perverse o bizzarre** le fantasie sessuali che esulano dalle norme convenzionali. È da lì che nasce il **disagio, la vergogna e la colpa** che probabilmente hai sperimentato anche tu di fronte a certe fantasie o desideri. 

Ma siamo certi che questa sia la lettura corretta? **E qual è il senso che potremmo attribuire alle nostre fantasie sessuali?**

## La Control Mastery Theory e la sessualità

La **Control Mastery Theory** introduce un nuovo punto di vista in cui la "perversione" rappresenta semplicemente **la strada complicata** che alcune persone devono percorrere per poter raggiungere quel **senso di sicurezza** che gli permetterebbe di eccitarsi e provare piacere. 

Infatti, **esperienze negative vissute durante l'infanzia e l'adolescenza** possono portare a sviluppare **credenze patogene**, consce quanto inconsce, che associano al perseguimento di desideri sani e normali la possibilità che si verifichi un pericolo per sé o per gli altri. 

Le fantasie e le preferenze sessuali rappresentano semplicemente un **tentativo di contrastare e padroneggiare** quelle credenze patogene che interferirebbero con il raggiungimento dell'eccitazione e del piacere.

## Fantasie come antidoto alle credenze patogene

Ad esempio, possono essere un modo per contrastare:

- La credenza patogena di **essere sgradevoli e immeritevoli di interesse**
- La credenza patogena per cui **i nostri bisogni, compresi quelli sessuali, siano eccessivi per gli altri**
- La credenza patogena per cui **avere una vita soddisfacente possa essere un torto** nei confronti di familiari infelici
- Tutte quelle credenze patogene che, più in generale, **minacciano il nostro benessere personale** e il nostro rapporto con gli altri

Le fantasie sessuali, dunque, **piuttosto che essere qualcosa di patologico** costituiscono un **tentativo di contrastare i propri traumi passati** e le credenze patogene che da essi sono derivati: **sono al servizio del nostro benessere e del nostro piacere**.

## Due storie esemplificative

### Monica: la fantasia dell'autorità

**Monica** era solita fantasticare di fare sesso con **uomini "importanti"**, o che comunque avessero un'autorità su di lei, per disconfermare la **credenza patogena di essere "indegna e disgustosa"** che aveva dedotto dal comportamento estremamente freddo e trascurante che entrambi i genitori avevano avuto nei suoi confronti: queste fantasie le consentivano di **sentirsi piacevole e attraente**, e quindi di potersi rilassare ed eccitare.

### Margherita: la fantasia della dominazione

**Margherita** aveva bisogno di creare fantasie di **essere dominata sessualmente da uno sconosciuto** per eccitarsi e arrivare ad avere un orgasmo con suo marito. Durante le sedute Margherita mi racconta, con estrema vergogna e imbarazzo, che da sempre per eccitarsi si serve di fantasie in cui compaiono **uomini rudi e insensibili** che possono arrivare ad essere anche violenti e stuprarla. 

Questa fantasia le piace perché le permette di **raggiungere il piacere senza doversi preoccupare in alcun modo dell'altro**. Infatti, Margherita ha perso la madre quando era molto piccola ed è stata cresciuta dal padre, un **uomo fragile, schivo e spesso depresso**, che non si è mai risposato e che tendeva a **reagire con estrema angoscia** ogni qual volta Margherita gli esponeva un suo bisogno o un suo malessere. 

Dal rapporto con il padre, aveva sviluppato la **credenza patogena inconscia**:

> "Legandosi affettivamente ad un uomo lo avrebbe ferito e sopraffatto"

Attraverso le sue **fantasie masochiste**, Margherita **rovesciava i ruoli** e si rassicurava del fatto che se sono gli uomini a ferirla, non è lei a essere la persona distruttiva e spietata.

## Il percorso verso la libertà sessuale

Se le tue fantasie sessuali ti turbano, rivolgerti a uno psicologo ti potrà aiutare a:

- **Non considerarle più qualcosa di anormale** e di cui vergognarti
- **Comprenderne la logica e lo scopo**
- **Capire qualcosa in più sulla tua personalità**

Magari scoprirai che **ciò che sta alla base degli scenari che ti eccitano** sono le stesse cose che plasmano altre aree della tua vita come il lavoro o i rapporti. 

Il **pudore sessuale si dissolverà** di fronte a nuove consapevolezze e la tua **capacità di provare piacere** nella sessualità e nella vita aumenterà quando capirai meglio il significato delle tue fantasie e più in generale quando capirai meglio te stesso. 

**Quindi smettila di provare vergogna o sentirti sbagliato: è il momento di esplorare te stesso e le tue fantasie senza giudicarti!**

Dott.ssa Roberta Alesiani
