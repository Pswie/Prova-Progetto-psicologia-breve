---
title: Che sintomi ha la felicità?
excerpt: >-
  La mancanza di felicità è il vero segnale che qualcosa blocca la tua realizzazione. 
  Scopri perché l'infelicità è il fattore dirimente per cercare aiuto e come le ferite 
  del passato guariscono in un ambiente sicuro.
author: Dott.ssa Roberta Alesiani
date: 2024-06-30T00:00:00.000Z
readTime: 12 min
category: Benessere e Realizzazione
coverImage: /sintomi.jpg
---

Vi racconto un piccolo aneddoto. Qualche giorno fa vengo contattata da una mia conoscente che mi chiede: **"Devo farti una domanda...come si fa a capire se e quando si ha bisogno di andare da uno psicologo/psicoterapeuta?** Mi viene un po' da sorridere a chiederti questo perché mi sembra una domanda stupida, ma sono molto seria."

E voi? Che ne pensate? Ve la siete mai posta questa domanda? Sembra anche a voi una domanda stupida?

## La mia risposta

Be' se ve la siete fatta anche voi questa domanda e se state ancora cercando una risposta, vi dico quale è stata la mia di risposta:

**"Tutto il contrario di stupida**: penso che la tua sia una **domanda complessa** e che non sia così semplice risponderti. Diciamo che le persone possono arrivare a chiedere aiuto ad uno psicologo in **svariati modi** e da strade a volte anche molto diverse.

In genere la condizione più frequente per cui si arriva a chiedere aiuto è quando si hanno dei **sintomi o dei segnali acuti di malessere**… non so sintomi come:

- **Ansia**
- **Apatia**
- **Vissuti depressivi**

Però io penso che **il fattore principale** che dovrebbe spingere qualcuno a chiedere aiuto e a rivolgersi ad uno psicologo sia **l'infelicità**: se una persona **non riesce ad essere serena e a realizzarsi**, sia a livello professionale che a livello relazionale, e **non riesce a godere di ciò che ha**, allora **c'è qualcosa che lo blocca** e di cui probabilmente la persona non è consapevole… penso sia questo **il fattore realmente dirimente**."

## Lo scopo della vita

Vi ho raccontato questo semplice aneddoto per dirvi che ho spesso l'impressione, da clinica e nella mia vita personale, che le persone **non abbiano sempre ben chiaro** che **lo scopo della vita sia realizzarsi ed essere felici**.

Che sia una **distorsione culturale** attribuibile ad una tradizione fortemente cattolica e quindi dedita ad una dimensione di **sacrificio**, che sia una distorsione legata ad una **condizione cronica di conflittualità e sofferenza** che si è abituati a vivere e respirare quotidianamente nel proprio ambiente d'origine, una delle domande che più di frequente mi viene rivolta è:

**"Dottoressa ma esiste la felicità? Smetterò mai di stare male? Si può smettere di soffrire? Si può veramente essere felice?"**

E di fronte a questo la mia risposta è sempre la stessa: **"Sì, senza dubbio si può".**

## La guarigione delle ferite

Come le **ossa rotte** per rimarginarsi hanno bisogno delle **condizioni di stabilità** che il chirurgo ortopedico crea, così le **ferite che il nostro passato ci ha lasciato** hanno bisogno di un **ambiente accogliente e sicuro** per cicatrizzarsi.

La sicurezza sta nel potere fare **esperienze in linea con i nostri bisogni**, esperienze **opposte** a quelle che ci hanno ferito. **Ognuno di noi le cerca attivamente**, e le cerca nel rapporto con gli altri.

A volte, però, possiamo aver bisogno di un **sostegno specialistico** che ci aiuti a:

- **Riconoscere le nostre ferite**
- **Capire ciò di cui abbiamo bisogno**
- **Riprendere la strada verso la nostra felicità**

---

**Dott.ssa Roberta Alesiani**
