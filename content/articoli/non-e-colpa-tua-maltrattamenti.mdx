---
title: "Non è colpa tua! Come superare i maltrattamenti, le svalutazioni e le trascuratezze subite nel corso della vita"
excerpt: >-
  I bambini vittime di maltrattamenti spesso si colpevolizzano per sopravvivere emotivamente. 
  Scopri come questo meccanismo di difesa continua da adulti e come la psicoterapia 
  può aiutarti a guarire e ritrovare il tuo valore.
author: Dott. Giuseppe Stefano Biuso
date: 2023-12-01T00:00:00.000Z
readTime: 15 min
category: Trauma
coverImage: /maltrattamenti.jpg
---

Nel 1958 uno psicoanalista americano, David Beres, condusse una ricerca in un orfanotrofio che ospitava bambini che erano stati sottratti alle loro famiglie a causa di maltrattamenti, trascuratezza o abusi di varia natura. Erano tutti bambini, di età compresa tra i 3 e i 6 anni, che attendevano di essere affidati a famiglie adottive. 

A ciascuno di essi fu chiesto se erano a conoscenza del motivo per cui erano stati portati lì.

## La ricerca di Beres: una scoperta sorprendente

Praticamente tutti diedero una risposta che lasciò di stucco gli intervistatori, e che suonava grossomodo così:

> "Perché ho fatto il cattivo e mamma mi ha mandato via!"

Quando gli intervistatori li rassicurarono sulla loro innocenza, chiedendo loro cosa ne pensassero della possibilità di essere affidati a una madre più buona della loro, la reazione fu tendenzialmente questa:

> "Io non voglio una mamma più buona, voglio la mia mamma!"

## Il paradosso della lealtà nel trauma

Perché? Perché anche a fronte di gravi maltrattamenti e trascuratezze **la cosa più importante è avere vicino i genitori che ci hanno cresciuto**, anche se questo significa continuare a essere esposti ad abusi, maltrattamenti o trascuratezza? 

Perché spiegare il rifiuto e i maltrattamenti subiti **colpevolizzando se stessi**, dipingendosi cattivi, spregevoli, inadeguati, immeritevoli di qualcosa di meglio?


## La dipendenza dalla famiglia: una questione di sopravvivenza

Specialmente nei primi anni di vita, **la nostra sopravvivenza dipende interamente** dagli adulti che si prendono cura di noi. Inoltre, fino al raggiungimento della maggiore età, salvo quelle rare situazioni in cui intervengono i servizi sociali, siamo sotto la "tutela legale" dei nostri genitori, "dobbiamo dargli conto".

Pertanto, per ogni bambino è di **primaria importanza** cercare di mantenere un rapporto quanto migliore possibile con i propri genitori.

## Quando l'amore non arriva

Quando ciò non avviene, quando invece che:

- Amore
- Protezione
- Tenerezza
- Aiuto
- Incoraggiamenti

Riceviamo:

- Indifferenza
- Trascuratezza
- Svalutazioni o critiche continue
- Maltrattamenti
- Seri abusi

**Il nostro benessere psicologico è messo seriamente in pericolo.**

## Il meccanismo di protezione: assumersi la responsabilità

In queste situazioni, per mantenere un minimo di sicurezza e speranza, dato che non ci è possibile cambiare genitori né far cambiare comportamento ai nostri genitori, in maniera **inconsapevole la mente ci porta a sentirci responsabili** delle situazioni negative che stiamo vivendo:

> "Se penso che quello che accade dipende da me, posso sempre sperare di poterci fare qualcosa; se penso che non ne ho nessuna responsabilità, mi sento spacciato!"

### Un meccanismo universale

Questo meccanismo inconsapevole si attiva sia in presenza di maltrattamenti lievi ed episodici sia in caso di abusi gravi e continui.

Esso ci permette di:

- **Limitare i danni** dei traumi che stiamo vivendo
- **Minimizzare** quanto più possibile il comportamento traumatizzante delle persone che dovrebbero prendersi cura di noi
- **Mantenere una speranza** di poter controllare la situazione


## Il problema della persistenza

Il problema è che **questo meccanismo tende a persistere anche quando da adulti** possiamo effettivamente difenderci e/o allontanarci da chi ci tratta male, con **effetti devastanti** per la nostra realizzazione personale e per il nostro benessere.

## Gli effetti nocivi dei maltrattamenti

Di seguito, solo alcuni degli effetti nocivi che maltrattamenti, svalutazioni, abusi, trascuratezza possono provocare, spesso in maniera completamente inconsapevole:

### Effetti sociali e psicologici
- **Tendenza a isolarsi**
- **Ansia e/o vissuti depressivi**, disturbi psicologici di varia natura

### Autopercezione e autostima
- **Bassa autostima**, sentimenti di autosvalutazione
- **Sensazione di non essere mai all'altezza**
- **Costante o frequente senso di colpa**

### Dinamiche relazionali
- **Tendenza a sentire le critiche**, anche ingiuste, o i rifiuti che riceviamo come prova della nostra inadeguatezza
- **Paura di essere rifiutati o abbandonati**
- **Difficoltà a sottrarsi da relazioni poco soddisfacenti** o da partner francamente abusanti/maltrattanti (psicologicamente o fisicamente)
- **Tendenza a diffidare** (o ad avere paura) degli altri
- **Difficoltà a gestire la rabbia**

### Comportamenti compensatori
- **Disturbi alimentari**
- **Tendenza a voler controllare tutto**
- **Richiesta continua di rassicurazioni**
- **Comportamenti autodistruttivi**

### Perdita di sé
- **Tendenza a rinuncia ai propri desideri**, alle proprie passioni, ai propri interessi, ai propri progetti
- **Pensiero di non poter ricevere mai** amore, aiuto, approvazione
- **Perdita di speranza**


## Il cammino verso la guarigione

Quale rimedio?

Più facile a dirsi che a farsi, per superare le ferite che i maltrattamenti subiti nel corso della nostra vita ci hanno lasciato dovremmo:

### 1. Non credere ai pensieri negativi su di te

**Non credere MAI ai pensieri che ci dipingono in maniera negativa.** Questi pensieri non sono la verità; sono il riflesso di ciò che gli altri ti hanno fatto credere.

### 2. Circondati di amore autentico

**Circondarci di persone che ci sostengano amorevolmente** e che ci facciano sentire amati, apprezzati e ben voluti. La terapia, gli amici consapevoli, i mentor positivi possono svolgere questo ruolo cruciale.

### 3. Metti i tuoi desideri al primo posto

**Mettere i nostri desideri al primo posto, e perseguirli con testardaggine** senza fermarsi MAI di fronte alle difficoltà. Il tuo benessere conta.

### 4. Difenditi e stabilisci confini

**Sentirsi in diritto di arrabbiarsi** con chi ci tratta male; allontanarsi e non credere alle persone (anche quelle che riteniamo più importanti) che cercano di buttarci giù, alle persone che ostacolano i nostri bisogni e i nostri desideri.

### 5. Ricorda il tuo valore

**Ricordare sempre che:**

> "Le stelle brillano anche se i ciechi non riescono a vederle; non lasciare che la cecità altrui offuschi la tua luce!"

Il tuo valore non dipende dalla capacità di altri di vederlo. Esisti, sei prezioso, e meriti di brillare.

## Il supporto psicologico

Se ciò non dovesse bastare o se, cosa comprensibile e normale, dovessi avere difficoltà a cercare da solo l'amore di persone che ti aiutino a cicatrizzare le tue ferite, **rivolgerti a uno psicologo** potrà esserti di grande supporto nella ricerca della strada giusta.

La psicoterapia offre uno spazio sicuro dove:

- **Elaborare il trauma** e i maltrattamenti subiti
- **Identificare e sfidare** le credenze patogene sviluppate per sopravvivere
- **Comprendere** che la colpa non è tua
- **Riconstruire** una relazione più amorevole con te stesso
- **Sviluppare** confini sani nelle relazioni
- **Ritrovare** fiducia e speranza
- **Guarire** le ferite emotive

## Un messaggio di speranza

La psicoterapia ti permetterà di:

- **Tornare ad amare te stesso**
- **Trovare l'amore che ingiustamente ti è stato sottratto**, ma che hai sempre meritato

Il tuo passato non definisce il tuo futuro. Le ferite possono guarire. E tu meriti di essere felice.

**Non è colpa tua. Non è mai stato colpa tua.**

---

**Dott. Giuseppe Stefano Biuso**