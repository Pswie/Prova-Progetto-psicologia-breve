---
title: "Non è colpa tua! Come superare i maltrattamenti, le svalutazioni e le trascuratezze subite nel corso della vita"
excerpt: >-
  I bambini vittime di maltrattamenti spesso si colpevolizzano per sopravvivere emotivamente. 
  Scopri come questo meccanismo di difesa continua da adulti e come la psicoterapia 
  può aiutarti a guarire e ritrovare il tuo valore.
author: Dott. Giuseppe Stefano Biuso
date: 2023-12-01T00:00:00.000Z
readTime: 15 min
category: Trauma
coverImage: /maltrattamenti.jpg
---

## La ricerca di Beres: una scoperta sorprendente

Nel 1958 uno psicoanalista americano, **David Beres**, condusse una ricerca in un orfanotrofio che ospitava bambini che erano stati sottratti alle loro famiglie a causa di maltrattamenti, trascuratezza o abusi di varia natura. Erano tutti bambini, di età compresa tra i 3 e i 6 anni, che attendevano di essere affidati a famiglie adottive. A ciascuno di essi fu chiesto se erano a conoscenza del motivo per cui erano stati portati lì.

Praticamente tutti diedero una risposta che **lasciò di stucco gli intervistatori**, e che suonava grossomodo così:

> "Perché ho fatto il cattivo e mamma mi ha mandato via!"

Quando gli intervistatori li rassicurarono sulla loro innocenza, chiedendo loro cosa ne pensassero della possibilità di essere affidati a una madre più buona della loro, la reazione fu tendenzialmente questa:

> "Io non voglio una mamma più buona, voglio la mia mamma!"

## Il paradosso della lealtà nel trauma

Perché? Perché anche a fronte di gravi maltrattamenti e trascuratezze **la cosa più importante è avere vicino i genitori che ci hanno cresciuto**, anche se questo significa continuare a essere esposti ad abusi, maltrattamenti o trascuratezza? Perché spiegare il rifiuto e i maltrattamenti subiti **colpevolizzando se stessi**, dipingendosi cattivi, spregevoli, inadeguati, immeritevoli di qualcosa di meglio?

## La dipendenza dalla famiglia: una questione di sopravvivenza

Specialmente nei primi anni di vita, **la nostra sopravvivenza dipende interamente** dagli adulti che si prendono cura di noi. Inoltre, fino al raggiungimento della maggiore età, salvo quelle rare situazioni in cui intervengono i servizi sociali, siamo sotto la "tutela legale" dei nostri genitori, "dobbiamo dargli conto".

Pertanto, per ogni bambino è di **primaria importanza** cercare di mantenere un rapporto quanto migliore possibile con i propri genitori. Quando ciò non avviene, quando invece che amore, protezione, tenerezza, aiuto, incoraggiamenti, riceviamo indifferenza, trascuratezza, svalutazioni o critiche continue, maltrattamenti o addirittura seri abusi, **il nostro benessere psicologico è messo seriamente in pericolo**.

## Il meccanismo di protezione: assumersi la responsabilità

In queste situazioni, per mantenere un minimo di sicurezza e speranza, dato che non ci è possibile cambiare genitori né far cambiare comportamento ai nostri genitori, in maniera **inconsapevole la mente ci porta a sentirci responsabili** delle situazioni negative che stiamo vivendo:

> "Se penso che quello che accade dipende da me, posso sempre sperare di poterci fare qualcosa; se penso che non ne ho nessuna responsabilità, mi sento spacciato!"

Questo meccanismo inconsapevole **si attiva sia in presenza di maltrattamenti lievi ed episodici sia in caso di abusi gravi e continui**.

Esso ci permette di **limitare i danni** dei traumi che stiamo vivendo e di **minimizzare** quanto più possibile il comportamento traumatizzante delle persone che dovrebbero prendersi cura di noi. Il problema è che **questo meccanismo tende a persistere anche quando da adulti** possiamo effettivamente difenderci e/o allontanarci da chi ci tratta male, con **effetti devastanti** per la nostra realizzazione personale e per il nostro benessere.

## Gli effetti nocivi dei maltrattamenti

Di seguito, solo alcuni degli effetti nocivi che maltrattamenti, svalutazioni, abusi, trascuratezza possono provocare, spesso in maniera completamente inconsapevole:

- **tendenza a isolarsi**;
- **ansia e/o vissuti depressivi**, disturbi psicologici di varia natura;
- **bassa autostima**, sentimenti di autosvalutazione, sensazione di non essere mai all'altezza;
- **costante o frequente senso di colpa**;
- **tendenza a sentire le critiche**, anche ingiuste, o i rifiuti che riceviamo come prova della nostra inadeguatezza;
- **paura di essere rifiutati o abbandonati**;
- **disturbi alimentari**;
- **difficoltà a sottrarsi da relazioni poco soddisfacenti** o da partner francamente abusanti/maltrattanti (psicologicamente o fisicamente);
- **tendenza a rinuncia ai propri desideri**, alle proprie passioni, ai propri interessi, ai propri progetti;
- **tendenza a voler controllare tutto**;
- **richiesta continua di rassicurazioni**;
- **tendenza a diffidare** (o ad avere paura) degli altri e/o a pensare di non poter ricevere mai amore, aiuto, approvazione;
- **difficoltà a gestire la rabbia**;
- **comportamenti autodistruttivi**;
- **perdita di speranza**.

## Quale rimedio?

Più facile a dirsi che a farsi, per superare le ferite che i maltrattamenti subiti nel corso della nostra vita ci hanno lasciato dovremmo:

- **non credere MAI** ai pensieri che ci dipingono in maniera negativa;
- **circondarci di persone** che ci sostengano amorevolmente e che ci facciano sentire amati, apprezzati e ben voluti;
- **mettere i nostri desideri al primo posto**, e perseguirli con testardaggine senza fermarsi MAI di fronte alle difficoltà;
- **sentirci in diritto di arrabbiarci** con chi ci tratta male; allontanarci e non credere alle persone (anche quelle che riteniamo più importanti) che cercano di buttarci giù, alle persone che ostacolano i nostri bisogni e i nostri desideri;
- **ricordare sempre che**: "le stelle brillano anche se i ciechi non riescono a vederle; non lasciare che la cecità altrui offuschi la tua luce!"

## Il supporto psicologico

Se ciò non dovesse bastare o se, cosa comprensibile e normale, dovessi avere difficoltà a cercare da solo l'amore di persone che ti aiutino a cicatrizzare le tue ferite, **rivolgerti a uno psicologo** potrà esserti di grande supporto nella ricerca della strada giusta, quella che ti permetterà di **tornare ad amare te stesso** e di **trovare l'amore che ingiustamente ti è stato sottratto**, ma che hai sempre meritato!

---

**Dott. Giuseppe Stefano Biuso**