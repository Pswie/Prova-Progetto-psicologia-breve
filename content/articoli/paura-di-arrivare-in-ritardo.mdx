---
title: Paura di arrivare in ritardo?
excerpt: >-
  L'ansia di arrivare in ritardo può nascondere credenze patogene più profonde. 
  Scopri come la paura della puntualità è legata al perfezionismo e ai sensi di colpa 
  inconsci, e come superarla.
author: Dott.ssa Giorgia Abate
date: 2023-10-15T00:00:00.000Z
readTime: 11 min
category: Emozioni
coverImage: /ritardo.jpg
---

Avete un appuntamento alle 15.00 e già alle 14.00 avete la paura di non fare in tempo? Programmate 5 sveglie consecutive per non rischiare di fare tardi all'incontro?

## La puntualità come valore

Essere puntuali è l'obiettivo!

Il desiderio di arrivare puntuali è **normale**, in quanto la puntualità è un segno di rispetto nei confronti delle persone che ci aspettano e ci consente di prendere con serietà e responsabilità gli impegni presi. Il nostro mondo è fatto di regole, e la puntualità è una di esse, ed è necessario che ne teniamo conto per affrontare la nostra quotidianità, soddisfare i nostri bisogni, appagare i nostri desideri e raggiungere i nostri obiettivi.

## L'accettazione dell'imperfezione

Tuttavia, **anche gli imprevisti sono normali!**

Allo stesso modo, sono normali le nostre debolezze e le nostre fragilità, ed è normale che possano emergere bisogni che è giusto prendere in considerazione senza mettere in primo piano l'impegno preso.

### Ciò che non dipende da noi

**Non tutto dipende da noi! E nulla è più importante del nostro benessere!**

L'autobus che non passa, la macchina che non parte, il telefono dimenticato a casa, una notizia che ci ha sconvolto, un mal di pancia... imprevisti che possono accadere e che rischiano di farci arrivare in ritardo. 

**Capita, è umano!**


## Quando l'ansia diventa eccessiva

Ma non sempre ci si sente sereni a questa normale e perdonabile eventualità!

Perché la possibilità di arrivare in ritardo ci preoccupa? Cosa potrebbe succedere?

Frasi come:
- "Il mio capo mi rimprovererà"
- "Perdo l'aereo"
- "Non è giusto che lo faccia aspettare, non è rispettoso!"
- "Non voglio risultare inaffidabile!"

E poi, anche se perfettamente in tempo: "Ok, va bene, ma... può capitare... mica è un dramma!" E la risposta interiore: "No, no, no... non deve accadere!"

## Le credenze patogene nascoste

A volte la puntualità non ha a che fare unicamente con l'essere puntuali. **Alla base dell'eccessiva ansia di arrivare in ritardo potrebbero esserci credenze patogene irrazionali di diverso tipo, non sempre consapevoli.**


### Credenza 1: Il perfezionismo come necessità

**"Se non sono perfetto, impeccabile, deluderò gli altri e verrò criticato"**

Questo può tradursi con la preoccupazione: 
- "Cosa penseranno gli altri di me?" 
- "Si arrabbieranno, mi considereranno una persona inaffidabile, di poco valore..."

### Credenza 2: La responsabilità eccessiva per il benessere altrui

**"Se mi occupo dei miei bisogni, invece di occuparmi dei bisogni degli altri, li farò stare male"**

Questo può tradursi con la preoccupazione:
- "Creo problemi a tutti se faccio tardi"
- "Poverino, non è giusto farlo aspettare: si annoierà, gli farò perdere tempo!"

### Credenza 3: L'autonomia come slealtà

**"Se sono autonomo e mi separo, sarò sleale con le persone a cui tengo, le ferirò e non sarò accettato"**

Questo può portare, ad esempio, ad accettare di fare qualcosa che non si desidera; il ritardo può essere un modo inconscio per esprimere il proprio disappunto:

> "Sono troppo stanco, non mi va proprio di uscire... ma ci rimarrebbero male e poi magari la nostra amicizia potrebbe indebolirsi... uff... devo andare... oddio è tardissimo...!"

### Credenza 4: La felicità come tradimento

**"Se sono felice e mi realizzo, farò un torto alle persone a cui voglio bene che sono insoddisfatte della loro vita"**

In questo caso, la tendenza ad arrivare tardi, magari ad appuntamenti molto importanti per noi, può essere un modo inconscio per **boicottarsi** e lenire i sensi di colpa che deriverebbero dal perseguire i propri desideri, il proprio benessere e la propria felicità.


## Le origini delle credenze patogene

Le credenze patogene si sviluppano, in maniera principalmente **inconscia**, da:

- Traumi
- Esperienze che si sono ripetute nel corso della nostra vita

Questi fattori ci hanno portato ad associare il perseguimento di un nostro bisogno sano e normale a un **pericolo per sé** (es. essere di scarso valore, non essere accettato) o per **le persone amate** (es. li farò stare male).

### Come funzionano le credenze patogene

Le credenze patogene costituiscono delle **modalità difensive** con cui ci adattiamo a un ambiente non sensibile ai nostri bisogni, al fine di:

- Preservarci da situazioni spiacevoli
- Mantenere una relazione quanto più positiva possibile con le persone a cui vogliamo bene

Non potendo cambiare gli altri per ottenere da loro l'amore, la comprensione, il sostegno, l'accettazione di cui abbiamo bisogno, finiamo per **cambiare noi stessi** e a credere poi, da adulti, di non poter trovare ciò di cui abbiamo bisogno senza sottometterci a quelle **"regole traumatiche"** che abbiamo imparato.

## Il percorso verso la libertà

Per superare l'influsso negativo del nostro passato e sentirci in diritto di arrivare puntuali così come di arrivare in ritardo, **rivolgersi a uno psicologo** può aiutarci a:

- **Divenire consapevoli** delle nostre credenze patogene
- **Superare** l'influenza negativa del passato
- **Vivere la nostra vita con più serenità**
- **Riconoscere** che l'imperfezione è umana e accettabile
- **Sviluppare** una relazione più consapevole con il tempo e gli impegni

## Un diritto ritrovato

**Perché sbagliare è umano … arrivare in ritardo pure... e giungere in tempo a un appuntamento tanto desiderato è un nostro diritto!**

La terapia non mira a renderci sconsiderati o irresponsabili verso gli altri. Mira piuttosto a:

- Distinguere tra **responsabilità autentica** (rispetto verso gli altri) e **responsabilità patologica** (sacrificio di sé per evitare il giudizio altrui)
- Imparare che **gli imprevisti capitano a tutti** e non definiscono il nostro valore
- Sviluppare **fiducia nella nostra capacità** di affrontare le conseguenze dei ritardi
- Vivere con meno **ansia e più serenità**

Con il giusto supporto terapeutico, puoi riconquistare la libertà di vivere senza l'ansia costante di arrivare in ritardo, accettando che tu sia una persona responsabile e degna di valore, anche quando le cose non vanno perfettamente.

---

**Dott.ssa Giorgia Abate**