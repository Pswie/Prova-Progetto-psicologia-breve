---
title: Siamo Programmati per Adattarci alla Realtà in cui Viviamo e per Stare Bene
excerpt: >-
  Gli esseri umani sono intrinsecamente motivati ad adattarsi alla realtà per 
  sopravvivere e stare bene. Scopri come questo processo può portare alla formazione 
  di credenze patogene e come superarle.
author: Dott.ssa Federica Genova
date: 2023-04-05T00:00:00.000Z
readTime: 11 min
category: Approfondimenti
coverImage: /realtà.png
---

Noi esseri umani siamo **intrinsecamente motivati** ad adattarci alla realtà in cui viviamo. Ciò significa che siamo programmati per **sopravvivere**, per **superare le difficoltà**, per **stare bene e vivere felici**. Per farlo, siamo impegnati sin dai primi giorni di vita a conoscere l'ambiente in cui viviamo per capire come funziona e a conoscere le persone che ci circondano per capire cosa aspettarci da loro.

## Il processo di formazione delle credenze

Questo impegno per conoscere la realtà, in larga parte **inconscio**, porta alla formazione di una serie di **credenze utili** a proteggerci dai pericoli e a garantirci la sicurezza. Per esempio, sulla base delle proprie esperienze, un bambino può sviluppare la credenza per cui:

- "Se stesse male e chiamasse la mamma, lei arriverebbe presto"
- "Se prendesse una nota disciplinare a scuola, il papà si arrabbierebbe"

## Le credenze patogene

In caso di **esperienze traumatiche precoci**, questo processo di conoscenza della realtà può portare alla formazione di un particolare tipo di credenze dette **patogene** perché associano il raggiungimento di un **obiettivo sano** a un **pericolo** per sé, per gli altri e/o per le relazioni importanti.

Per esempio, sulla base delle proprie esperienze, un bambino può sviluppare la **credenza patogena** per cui "se stesse male e chiamasse la mamma, lei ne risulterebbe appesantita e avvilita". Queste esperienze ripetute nel tempo porterebbero il piccolo a **limitare le sue richieste** di accudimento e cura alla mamma (**obiettivo sano**) per evitare di appesantirla e avvilirla (**pericolo**).

## Da adattive a disadattive

In origine le credenze patogene sono **adattive** perché utili a evitare che il trauma da cui hanno avuto origine si ri-verifichi, ma diventano **disadattive** perché tendono a **generalizzarsi**, ossia a guidare il nostro modo di:

- Sentire
- Interpretare la realtà
- Pensare
- Comportarci

Anche quando l'ambiente e le relazioni che abbiamo **cambiano**.

## Le conseguenze nell'età adulta

Continuando con l'esempio di prima, quel piccolo da grande eviterà di **avanzare richieste di cura** agli altri perché si preoccuperà di appesantirli e avvilirli, come avveniva con la madre, **privandosi della possibilità** di ricevere accudimento, aiuto e sostegno quando ne ha bisogno.

## Il supporto psicologico

Uno psicologo o uno psicoterapeuta può aiutarti a:

- **Diventare consapevole** delle credenze patogene che sono alla base dei sintomi
- **Identificare** le inibizioni e i comportamenti disfunzionali che compromettono il tuo benessere
- **Sviluppare** nuove modalità più funzionali

**Impara a padroneggiare le tue credenze patogene, chiedi aiuto a chi può dartelo!**

---

**Dott.ssa Federica Genova**