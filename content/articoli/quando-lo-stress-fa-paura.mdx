---
title: Quando lo Stress fa paura
excerpt: >-
  Lo stress è una risposta normale dell'organismo, ma quando diventa troppo intenso 
  o persistente può compromettere il nostro benessere. Scopri come riconoscerlo 
  e quando la psicoterapia può aiutare.
author: Dott.ssa Camilla Rugi
date: 2023-06-08T00:00:00.000Z
readTime: 11 min
category: Benessere
coverImage: /stress.jpg
---

Il termine **stress** indica la risposta dell'organismo a compiti di diversa natura che la persona valuta come **eccessivi rispetto al proprio equilibrio abituale**, e che pertanto necessitano di sforzi cognitivi e comportamentali che richiedono una grande energia.

La **risposta da stress** comporta una serie di modificazioni corporee e psicologiche legate all'attivazione del **sistema nervoso autonomo**, del **sistema endocrino** e del **sistema immunitario**: è una **reazione normale**, necessaria per affrontare prove faticose e cambiamenti importanti, e ritrovare un sano equilibrio.

Possono essere stressanti sia **eventi negativi** (come perdere il lavoro) sia **eventi positivi** (come la nascita di un figlio): entrambi richiedono che la persona riorganizzi la propria vita in maniera radicale e si impegni attivamente per adattarsi alla nuova situazione (es. trovare un nuovo lavoro; organizzare diversamente il tempo per occuparsi del bambino).

Il livello di stress dipende dalla **valutazione soggettiva** che la persona fa della situazione: per esempio, per alcune persone possono costituire un forte stress attività che per altre persone non sono così snervanti, come un trasloco o la preparazione di un esame. Ad ogni modo, è chiaro che certe situazioni, come quelle appena citate, comportino normalmente una certa dose di stress.

## Quando lo stress diventa problematico

Tuttavia, quando la reazione da stress è **troppo intensa**, **si ripete frequentemente** o **si protrae nel tempo**, le modificazioni psicofisiologiche possono divenire stabili e predisporre la persona a sviluppare **problematiche fisiche o psicologiche**.

Il **Manuale Diagnostico e Statistico dei Disturbi Mentali (DSM-5)** identifica, fra le sindromi correlate allo stress, i **Disturbi dell'Adattamento**, quadri di sofferenza emotiva (che possono comprendere problematiche ansiose, depressive e/o comportamentali) che insorgono entro tre mesi dall'insorgenza dell'evento stressante, sono sproporzionati rispetto a quest'ultimo e/o limitano significativamente la persona nello svolgimento delle sue attività quotidiane.

La **valutazione soggettiva** dello stimolo stressante e della capacità di affrontarlo efficacemente è **centrale** nel determinare il peso e gli effetti che un evento stressante avrà sulla singola persona.

## Un esempio concreto

Solo un esempio: una persona che è stata sempre **svalutata dai genitori**, sviluppando così la **credenza patogena inconscia** di essere inadeguata e immeritevole, può vivere la perdita del lavoro come una prova della sua inadeguatezza e andare incontro a una **sofferenza depressiva**.

In casi come questi, **rivolgersi a uno psicologo** può aiutare la persona a liberarsi dell'influsso negativo del proprio passato, per giungere a leggere l'evento stressante come una delle possibili, spiacevoli o faticose, prove che la vita ci pone, e che **possono essere affrontate e superate**.

---

**Dott.ssa Camilla Rugi**