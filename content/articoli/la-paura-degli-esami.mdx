---
title: La paura degli esami
excerpt: >-
  Interrogazioni, compiti in classe, esami universitari: scopri come la paura 
  può diventare patologica e come le credenze inconsce influenzano la nostra 
  prestazione nelle prove della vita.
author: Dott. Giuseppe Stefano Biuso
date: 2023-09-10T00:00:00.000Z
readTime: 13 min
category: Emozioni
coverImage: /esami.jpg
---

Interrogazioni, compiti in classe, esami universitari, colloqui di lavoro e tutte le prove che la vita ci pone, normalmente ci spaventano un po'.

Il desiderio di fare bene, di essere apprezzati e riconosciuti nel nostro valore, il desiderio di esprimere noi stessi, ciò che ci appassiona, di ottenere un successo tanto desiderato, inevitabilmente si scontra con la possibilità di non farcela, un'eventualità che ci spaventa ma che, parimenti, è necessario tenere in considerazione.

## La paura come funzione adattiva

Avere paura di fronte a una prova che stiamo per affrontare, a un esame che stiamo per sostenere, è importante: ci consente di concentrarci su ciò che desideriamo e di convogliare le nostre energie negli sforzi necessari a ottenerlo; ci consente di massimizzare la nostra possibilità di superare l'esame.

A volte la paura è di moderata intensità, a volte appena percettibile: in ogni caso, essa costituisce il carburante che ci spinge a studiare, a dare il nostro meglio.

## Quando la paura diventa un incendio

Ma cosa avviene quando da fuoco che ci scalda la paura diviene un incendio che prende il sopravvento?

### I sintomi dell'ansia patologica

Ansia, preoccupazioni stringenti e disturbanti, difficoltà di concentrazione, vuoti di memoria: da evenienza possibile a destino quasi certo, il fallimento diviene una minaccia che ci priva di serenità e annebbia le nostre menti al punto da rischiare di divenire una **"profezia che si autoavvera"**.

### Le conseguenze comportamentali

E così, anche quando siamo molto preparati, il terrore che proviamo può portarci a:

- **Evitare l'esame** completamente
- **Rimanere a casa** il giorno della prova
- **Non rispondere all'appello**
- **Alzarsi e andare via** quando il professore pone la prima domanda che pure sapevamo

Con molta fatica, possiamo provare a resistere alla paura, ma l'ansia che ci pervade potrà inficiare la nostra prestazione, farci rendere molto meno di quello che potremmo.

## Le origini profonde della fobia dell'esame

### Perché il fallimento diventa intollerabile?

Perché giungiamo a sentire la possibilità di fallire come un destino inesorabile? Perché la possibilità di non raggiungere il nostro scopo diventa qualcosa di molto probabile e intollerabile?

La risposta risiede in **credenze patogene inconsce** sviluppate nel nostro passato, spesso in relazioni familiari significative.

## Due casi paradigmatici

### Caso 1: Giulio e la ricerca infinita di approvazione

Giulio è sempre stato criticato dai propri genitori: qualsiasi cosa facesse non andava bene per loro, qualsiasi voto prendesse a scuola non era mai abbastanza. La mancata valorizzazione dei suoi genitori, le loro costanti critiche, lo hanno portato a sviluppare la **credenza patogena** per cui qualsiasi cosa avesse fatto non sarebbe mai stato all'altezza, il suo bisogno di essere apprezzato non sarebbe mai stato soddisfatto.

#### Il ciclo della paura

Così, per lui, andare a fare l'esame significava esporsi a critiche certe che l'avrebbero fatto sentire nuovamente **disprezzato, non abbastanza**. 

- **Evitare l'esame** era per lui un modo di proteggersi da questa evenienza
- Ma allo stesso tempo costituiva **un'ulteriore prova della sua mancanza di valore**
- Quando riusciva a non desistere, spesso l'ansia lo portava a **bloccarsi, balbettare, non riuscire a esprimersi**
- Il voto più basso di quello sperato diveniva per lui ancora una volta la **prova del fatto che non era abbastanza**

#### L'illusione della fortuna

Quando l'esame andava molto bene era solo perché il professore era stato particolarmente buono o per una questione di fortuna, secondo lui. Sentiva inconsciamente che i genitori non potevano aver avuto torto e che lui effettivamente, come loro dicevano, non era abbastanza.

### Caso 2: Lorena e il senso di colpa nascosto

Lorena è cresciuta con una ragazza madre che aveva abbandonato gli studi per occuparsi di lei, dopo essere stata lasciata dal fidanzato. Di ciò quest'ultima ne ha sempre sofferto e per questo, nel corso degli anni, spesso ha rinfacciato a Lorena di aver avuto tutta una serie di opportunità che a lei erano state precluse.

#### Lo sviluppo dell'ansia inconscia

Una volta passato il test d'ammissione per l'università, Lorena cominciò a sviluppare una forte paura degli esami che rifletteva un inconscio **senso di colpa** che aveva sviluppato nei confronti della madre: 

> "Se avessi raggiunto il successo che desideravo, la madre ne avrebbe sofferto molto"

Questa credenza patogena inconscia l'affliggeva profondamente, portandola a sabotarsi involontariamente ogni volta che una prova si avvicinava.

## Credenze patogene comuni nelle fobie d'esame

Le paure relative agli esami spesso riflettono:

- **Credenza di inadeguatezza**: "Non sono abbastanza bravo/a, non merito di passare"
- **Credenza di colpa**: "Il mio successo farà soffrire chi amo"
- **Credenza di controllo**: "Se fallisco proteggo le persone care"
- **Credenza di identità**: "Il mio valore dipende dalle mie prestazioni"
- **Credenza di rifiuto**: "Se non perfetto, sarò rifiutato/a e giudicato/a"

## Il ciclo auto-perpetuante

La fobia dell'esame crea un ciclo che si auto-rinforza:

1. **Credenza patogena** inconcia sulla nostra inadeguatezza o colpa
2. **Anticipazione ansiosa** della prova
3. **Evitamento** o **prestazione peggiore** a causa dell'ansia
4. **Fallimento o esecuzione scadente**
5. **Conferma della credenza**: "Vedete? Non ero abbastanza"
6. **Rinforzo**: La credenza diventa ancora più profonda

## Il percorso verso la guarigione

### Come la psicoterapia può aiutare

Rivolgersi a uno psicologo può aiutarti a:

- **Comprendere** come le tue paure non abbiano a che fare con una tua incapacità o con una tua mancanza di valore
- **Riconoscere** che riflettono piuttosto il derivato di **situazioni passate** che possono essere elaborate e superate
- **Identificare** le credenze patogene inconsce che necessitano di prove per essere abbandonate
- **Divenire consapevole** di questi meccanismi mentali nascosti
- **Trovare le prove** concrete che confutano le tue credenze limitanti

### L'obiettivo finale

Un intervento psicologico può aiutarti a far sì che la paura torni a essere il **fuoco che ti scalda** e ti accompagna verso la meta che desideri, anziché l'incendio che ti paralizza.

## Un invito al cambiamento

Le tue paure di fronte agli esami non definiscono il tuo valore né la tua capacità. Sono invece il riflesso di credenze profonde sviluppate in altri contesti, in altre relazioni. Con il supporto adeguato, puoi liberarti da questi fardelli inconsci e finalmente affrontare le prove della vita con la fiducia che meriti.

---

**Dott. Giuseppe Stefano Biuso**
