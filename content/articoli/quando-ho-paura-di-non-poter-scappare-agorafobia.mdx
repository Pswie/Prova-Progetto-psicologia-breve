---
title: "Quando ho paura di non poter scappare: l'Agorafobia"
excerpt: >-
  L'agorafobia è caratterizzata dalla paura di trovarsi in situazioni da cui sarebbe 
  difficile fuggire o ricevere aiuto. Scopri le cause profonde e come la psicoterapia 
  può aiutare.
author: Dott.ssa Giorgia Abate
date: 2023-08-20T00:00:00.000Z
readTime: 12 min
category: Disturbi d'ansia
coverImage: /agorafobia.jpg
---

Per **agorafobia**, termine dall'etimologia greca che letteralmente significa **"fobia per la piazza"**, si intende la sensazione marcata di **ansia, paura o grave disagio** che si attiva in situazioni in cui, in caso di malessere o imbarazzo, risulterebbe **difficile fuggire** oppure sarebbe **scarsa la possibilità di trovare aiuto**.

## La definizione del DSM-5

La quinta edizione del **Manuale Diagnostico e Statistico dei Disturbi Mentali (DSM-5)** definisce l'Agorafobia come l'ansia o la paura marcate che si attivano almeno in **due delle seguenti situazioni**:

- **Utilizzo dei trasporti pubblici** (es. metro, treni, aerei, automobili, bus, navi)
- **Trovarsi in spazi aperti** (es. parcheggi, mercati, ponti)
- **Trovarsi in spazi chiusi** (es. negozi, teatri, cinema)
- **Stare in fila o tra la folla**
- **Essere fuori casa da soli**

## Come si manifesta

Chi soffre di agorafobia **teme e tende a evitare** tali situazioni; quando vi si ritrova, la sua paura e la sua ansia tendono facilmente a sfociare in **forti stati d'ansia** o in un **attacco di panico**.

Una tale condizione può **compromettere significativamente** il funzionamento quotidiano dell'individuo e limitarlo considerevolmente nelle sue attività.

È un disturbo che tende a manifestarsi soprattutto nella **tarda adolescenza e nella prima età adulta**, ma è possibile che insorga anche in altre fasi della vita.

L'agorafobia può avere cause molte diverse, ma è sempre comunque **espressione di un disagio profondo** della persona.

## Un paio di esempi

### Primo esempio: il senso di colpa da separazione

Una donna aveva sviluppato la **credenza patogena** che allontanandosi dalle persone a cui vuole bene le avrebbe fatte soffrire, perché aveva avuto una **relazione traumatica** con la propria madre: infatti, ogni volta che da piccola raggiungeva gli altri bambini nel cortile condominiale per giocare con loro la madre si angosciava, l'accusava di farla preoccupare e di lasciarla sola.

Quando, a 30 anni, lasciò la famiglia di origine per andare a convivere con il fidanzato, cominciò a sviluppare inaspettatamente una forte paura all'idea di:

- Uscire da sola
- Guidare  
- Prendere i mezzi pubblici

Ciò la portò a prendere in considerazione la possibilità di tornare a vivere con i genitori, in quanto avrebbe così potuto raggiungere ogni giorno a piedi e in pochi minuti l'ufficio presso cui lavorava.

La sua agorafobia esprimeva un **inconscio senso di colpa da separazione**, un'ingiusta **autopunizione** per essersi allontanata dalla madre che la ostacolava nel suo **desiderio sano e normale** di andare a vivere con l'uomo che amava.

### Secondo esempio: la paura del giudizio

Un uomo aveva sviluppato la **credenza patogena** che stare male e chiedere aiuto è da falliti, perché il padre glielo aveva spesso ripetuto per tutto il corso della sua infanzia e della sua adolescenza. In seguito alla **morte di entrambi i genitori**, che aveva sempre molto amato, sviluppò un intenso terrore di trovarsi in posti affollati o con gente sconosciuta. Temeva inconsciamente che gli altri avrebbero potuto **criticarlo** e **considerarlo un fallito** nella misura in cui non fosse riuscito più a trattenere il forte dolore che aveva bisogno di esprimere.

## Il supporto psicologico

**Rivolgersi a uno psicologo** può essere utile per:

- **Comprendere e superare** le credenze patogene alla base dei sintomi agorafobici
- **Esprimere** quei sentimenti e quei bisogni che da esse sono ostacolati

---

**Dott.ssa Giorgia Abate**