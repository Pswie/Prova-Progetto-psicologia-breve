---
title: La Sindrome da Crocerossina/Crocerossino
excerpt: >-
  Ti senti sempre in dovere di aiutare gli altri? Scopri come la tendenza al sacrificio 
  di sé può nascere da esperienze familiari e come ritrovare l'equilibrio tra altruismo 
  e sani bisogni personali.
author: Dott.ssa Giorgia Abate
date: 2023-08-20T00:00:00.000Z
readTime: 12 min
category: Relazioni
coverImage: /crocerossa.jpg
---

Ti senti sempre in dovere di aiutare gli altri? Credi di doverli salvare dal loro malessere, dalla loro stanchezza, dalle loro sofferenze? Questa propensione è alla base della **Sindrome da Crocerossina**.

Ma cos'è davvero questa famosa sindrome? Da cosa nasce?

## Le origini del termine

Il termine **"crocerossina"** identifica le donne appartenenti al Corpo delle infermiere volontarie della Croce Rossa Italiana, nato nel 1908. Con il tempo questo termine è giunto a indicare quelle persone che tendono a **prendersi cura del/la proprio/a partner fino a trascurare i propri bisogni e desideri**.

## L'altruismo sano vs l'altruismo patologico

È **sano e normale essere altruisti**: cercare di alleviare le sofferenze delle persone a cui vogliamo bene è qualcosa di intrinsecamente piacevole, un'attitudine umana presente fin dai primi anni di vita, ingrediente importante per avere buone relazioni a patto che esso sia **guidato e affiancato da un sano egoismo**, e riguardi rapporti caratterizzati da **reciprocità**.

## Cos'è la Sindrome da Crocerossina?

Se i comportamenti altruistici sono naturali, sani e piacevoli, **l'altruismo a senso unico, l'altruismo che porta ad annullarsi per l'altro, è tutt'altra cosa**.

La Sindrome da Crocerossina si fonda sull'**idea irrazionale di essere estremamente responsabili del benessere e\o del malessere dell'altro**. Tale idea di base porta a essere sempre pronti a prendersi cura dell'altro, spesso a discapito dei propri bisogni.

## I segnali della sindrome

Per chi soffre della Sindrome da Crocerossina:

- i **bisogni dell'altro sono sempre prioritari**
- **prendersi cura dell'altro è l'unico modo** per sentirsi importanti, meritevoli d'amore, appropriati, buoni o giusti
- i **propri bisogni vengono sentiti come una colpa** se non permettono di occuparsi prima di tutto del partner

Spesso la "crocerossina" si ritrova **intrappolata in relazioni con partner bisognosi, fragili o narcisisti**, dove ricopre il ruolo della "partner accudente", trascurando i propri malesseri e dimenticandosi delle proprie necessità. Di fatti, la "crocerossina" e il "crocerossino" **difficilmente riescono a interrompere una relazione insoddisfacente**, perché troppo preoccupati di far stare male la persona a cui sono legati.

## Le origini familiari

**Da cosa può nascere questo senso di responsabilità estremo nei confronti del benessere dell'altro?**

"Il dovere, e il potere, di prendersi cura dell'altro" spesso nasce dall'**essere cresciuti con familiari fragili, sofferenti e/o problematici**.

Il futuro "crocerossino":

- ha sentito, o gli è stato espressamente chiesto, di **doversi prendersi cura del malessere** delle persone che amava e ha creduto che il suo aiuto era per loro indispensabile
- può aver **ricevuto critiche, rifiuti** o non essere stato considerato quando si dedicava a se stesso invece di accontentare i genitori o i fratelli
- può aver **vissuto in una famiglia in cui l'altruismo era una virtù** che doveva essere perseguita anche a costo dei propri interessi e delle proprie esigenze personali
- oppure, può aver **visto la propria madre sacrificare se stessa** per piegarsi all'esigenza del padre (o il contrario)

## Le credenze patogene

Queste esperienze lo hanno condotto a credere, consciamente o meno, che:

- il **sano egoismo è sbagliato e dannoso**
- **amore e interesse possono essere ottenuti solo** soddisfacendo le esigenze altrui
- **non essere altruisti costituirebbe un atto di slealtà inaccettabile** nei confronti della propria famiglia
- oppure che **affrancarsi da una sottomissione dolorosa** porterebbe a fare un torto al genitore o un fratello che ha sprecato la sua vita sacrificandosi per gli altri

## L'equilibrio tra altruismo ed egoismo

**L'altruismo è sano, l'egoismo pure.** E l'altruismo è sano solo se i propri bisogni, le proprie esigenze e la propria prospettiva **rimangono al primo posto**.

Una relazione sana è caratterizzata da **due persone i cui bisogni, emozioni, paure e desideri sono ugualmente importanti** e in cui a nessuno viene chiesto di rinunciarvi.

## Il supporto psicologico

È importante che i propri bisogni vengano **riconosciuti e legittimati**, affinché non siano messi da parte e non ci si costringa a rimanere schiacciati dalle esigenze altrui. Rivolgerti a uno psicologo potrà esserti utile in questo: verrai aiutato a **scoprire le cause** che ti hanno portato a sviluppare questo senso di responsabilità eccessivo e irrazionale e a **superarlo**, al fine di poter cominciare a godere di rapporti in cui poter continuare ad amare e rispettare te stessa/o.

Dott.ssa Giorgia Abate
